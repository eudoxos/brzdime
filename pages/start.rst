.. slug: start
.. title: Startovací balíček

.. class:: info info-primary float-md-right

.. contents::

Program MBRP
============

Program MBRP (*Mindfulness-Based Relapse Prevention*) je doléčovací a
preventivní program pro závislosti — v širokém smyslu (opakované chování
s nepříznivými důsledky), který zahrnuje

-  látkové závislosti (alkohol, drogy, tabák),
-  závislostní chování:

   -  vnější: jídlo, práce, sport, sex, pornografie, hazardní hry,
      sebepoškozování, …;
   -  vnitřní: sebekritika, katastrofické scénáře, …

MBRP je strukturovaný trénink dovednosti být všímavý — tedy orientovaný
ve svém současném prožívání jak se děje — pomocí různých vedených
cvičení. Lepší orientace ve svém prožívání snižuje pravděpodobnost
opětovného upadnutí do závislostního chování (relapsu).

**Všímavost** znamená: **být vědomě s právě probíhajícím vlastním
prožíváním,** (například jak se cítíme a co vnímáme okolo sebe) **s
otevřeností a bez hodnocení**.

MBRP vám může pomoci:

-  Lépe si uvědomovat spouštěče relapsu.
-  Zvládat spouštěče aktivně — nejen na ně reagovat.
-  Pracovat s obtížnými pocity zdravým způsobem.
-  Být k sobě laskavější.
-  Kultivovat životní styl, který podporuje dlouhodobé uzdravení.

Účast v programu MBRP má tři hlavní součásti — všechny jsou doporučené,
ale též dobrovolné:

-  **formální cvičení** všímavosti: pravidelné (např. každodenní)
   puštění si nahrávek a cvičení s nimi, ve vlastním vyčleněném čase;
-  **neformální cvičení**: přinášení všímavosti do činností a situací
   během vašeho každodenního života;
-  **setkání skupiny**, sloužící ke strukturování cvičení, sdílení
   zkušeností se cvičením a další podpoře.

Výzkum okolo všímavosti a MBRP
==============================

Výzkum ukazuje, že učení se a cvičení všímavosti:

-  ⇩ Snižuje riziko relapsu do užívání alkoholu/drog.
-  ⇩ Snižuje nutkání/bažení po užívání alkoholu/drog.
-  ⇧ Zlepšuje emoční spokojenost.

Výsledky výzkumu MBRP jsou podrobněji popsané v článcích odkázaných na
stránce `Prevence relapsu pomocí všímavosti (MBRP) /
Literatura <link://slug/mbrp#literatura>`__.

Cvičení
=======

Formální
--------

Nahraných cvičení je celkem 12. Na každém setkání skupiny doporučíme
cvičení do dalšího týdne.

-  Všechny nahrávky najdete na `brzdime.lessstress.cz <link://slug/index>`__, kde si je můžete i pustit
   (z telefonu či počítače).
-  Nahrávky si můžete i stáhnout a přehrát jiným způsobem, který Vám
   více vyhovuje (offline z telefonu, MP3 přehrávač, …).

Je dobré mít ve cvičení pravidelnost, rutinu. Může to vypadat například
takto:

-  Honza:

      Přibližně 6 dní v týdnu poslouchám 5–10 minut nahraných cvičení.
      Cvičím před snídaní. V sedě na židli. Cvičit každý den ve stejný
      čas mi pomáhá na cvičení nezapomenout. Otevřu si `brzdime.lessstress.cz <link://slug/index>`__ na
      telefonu a tam si nahrávky pouštím. Cvičení všímavosti je součást
      mého života, protože mi pomáhá více si uvědomovat, co se děje, a
      díky tomu se mohu lépe udržet na cestě zotavení.

-  Alena:

      Poslouchám 10- či 15-minutová cvičení všímavosti asi tak 5 dní v
      týdnu. Cvičím večer před spaním, když už jsem po sprše v pyžamu.
      Sedím na posteli a polštáři si vypodložím záda. Nahrávky si
      pouštím na MP3 přehrávači, který jsem si půjčila od svého
      terapeuta. Mám sluchátka, aby mě méně rušil hluk zvenku. Když se
      držím pravidelného cvičení, cítím se více ukotvená a lépe zvládám
      stres, který se v mém životě objeví.

Cvičení s krátkými popisky najdete na `hlavní stránce <link://slug/index#cviceni>`__.

Neformální
----------

Neformální cvičení využijete „za pochodu“, kdykoliv během všedního dne.

1. ⏸ **Okamžiky:** náhodně se během dne *zastavte* a

   -  zpomalte se několika vědomými dechy;
   -  dejte si 1 minutu, abyste se na sebe napojili (*„Jak se právě teď
      cítím?“*).

2. 🧠 **Obtíže:** když se objeví náročná situace, např. hádka, těžké
   pocity, nutkání k užití…:

   -  projděte situací všímavě, méně reaktivně;
   -  použijte BRZDu.

3. 🍏 **Činnosti:** při běžných činnostech, např. jedení, domácí práce,
   sprchování se, čištění zubů, chůze někam…:

   -  vneste do přítomného okamžiku zvídavou pozornost;
   -  napojte se na pět smyslů (zrak, sluch, chuť, čich, hmat).

BRZDA
-----

*BRZDA* je cvičení všímavosti „za pochodu“, které můžete použít
*kdekoliv a kdykoliv, protože je krátké, jednoduché a přizpůsobivé.*
Můžete ho udělat za pár sekund i mu dát několik minut. Lze ho použít ve
stresující situaci, když jste rozčilení či zakoušíte nutkání či vnitřní
impulsy k jednání, kterému se chcete vyhnout. Je užitečné, i když jde
všechno hladce, cítíte se dobře, či kdykoliv chcete být duchem „více
tady“ k ocenění odehrávající se přítomnosti. Může vám pomoci k vyskočení
z reaktivního autopilota a být si víc vědomý v tom, jak v nastalé
situaci budete jednat.

-  **B**: **Brzdi!** Šlápněte na brzdu a zastavte se, abyste toto
   cvičení mohli udělat. Je to první krok, kterým vystoupíte z
   autopilota.
-  **R**: **Roz-vhled!** Rozhlédněte se uvnitř sebe, ve své svou
   momentální zkušenosti, a rozeberte ji na části: tělesné počitky,
   pocity, myšlenky. Zkuste se na ně podívat s určitou zvědavostí a bez
   odsuzování.
-  **Z**: **Zakotvi se!** Udělejte několik pomalých nádechů a výdechů a
   zakotvěte přitom svou pozornost v tělesných počitcích, které dýchání
   doprovázejí.
-  **D**: **Doširoka se otevři!** Rozšiřte pozornost od dechu na celé
   tělo a pak i na celou situaci, ve které se nacházíte.
-  **A**: **Akce!** Jednejte v nastalé situaci s vnitřní orientací,
   nenechte jen proběhnout automatickou reakci. Buďte aktivní, ne
   reaktivní. Uvědomte si, že ve svém jednání máte na výběr. Zamyslete
   se nad tím, co v tuto chvíli potřebujete a jak byste se o sebe
   nejlépe postarali.

Proč u toho vydržet
===================

🧠 **Naše mozky doslova rostou a vytvářejí nová spojení po celý život**,
včetně dospělosti. Nenarodíme se jednoduše s mozkem, který nám už pak na
celý život zůstane. Náš mozek se neustále proměňuje podle zkušeností,
které prožíváme, a informací a dovedností, které se učíme a cvičíme.
Kdykoliv se učíme či cvičíme něco nového, např. nějakou dovednost,
vytvářejí se v mozku nové spoje. S dalším a dalším cvičením té
dovednosti se tyto spoje dále zesilují. *Neuroplasticita* (dosl. nervová
tvárnost) je odborné slovo, kterým se tyto změny v mozku popisují.

🏋 **Váš mozek je jako sval, který je možné posílit úsilím a cvičením.**
Podobně jako fyzická cvičení posilují tělo, cvičení mozku mentálními
cvičeními — jako je např. všímavost — posiluje váš mozek. Výzkum
ukazuje, že pravidelné cvičení všímavosti mozek pozorovatelně mění a
posiluje oblasti mozku, které se podílejí na zvládání stresu a emocí.
Tyto studie též ukázaly, že hladina stresu se pravidelným cvičením
všímavosti snižuje.

💪 **Zapamatujte si:** máte schopnost změnit svůj mozek. Všímavost je
vědou podepřený nástroj, který můžete používat ke změně mozku a zvýšení
schopnosti zvládat náročné situace.

Zvládání obvyklých potíží při cvičení
=====================================

Je zcela v pořádku, normální a běžné zakoušet při cvičení obtíže, které
jsou níže rozebrané — i nějaké jiné. Není na nich nic „špatného“ či
„vadného“. Nejsou poruchou procesu, naopak, jsou jeho nedílnou součástí.
*Můžete* jimi projít a ve cvičení pokračovat. Zde jsou tipy, jak se skrz
různé obtíže propracovat, pokud se objeví.

**„Moje mysl se neustále toulá.“**
   Je naprosto normální a běžné zakoušet toulavou mysl a mít během
   cvičení všímavosti spoustu myšlenek. Je to jedna z věcí, kterou mysl
   dělává: toulá se. Nemusíte se snažit myšlenky zastavit či je
   potlačit. Nakolik to jde, jen si uvědomte probíhající zkušenost, s
   určitou zvědavostí a bez odsuzování (*„Hele, podívej se, pozornost už
   zase odešla“*). Některé myšlenky mohou být až znepokojivě „zrychlené“
   či „neodbytné“. V těchto chvílích zkuste prozkoumat, jaké je se i k
   této zkušenosti postavit s přijetím a laskavostí (*„Jaké by to asi
   bylo, kdybych ty myšlenky jen zaznamenala a nechala je, místo
   zápasení s nimi a kritizování se za ně?“*).
**„Cítím se nepokojně a nedokážu v klidu sedět.“**
   Je běžné a zcela v pořádku se při cvičení cítit nepokojně. Může jít o
   tělesnou neposednost, mentální neklid, či oboje současně. Zkuste, co
   se stane, když i ten neklid zaznamenáte se zvídavostí (*„Hmm, jak to
   vlastně prožívám?“*), namísto odsuzování sebe či snahy nepokoj
   zahnat. Můžete do svého cvičení, vedle těch, která jsou v sedu,
   přidat všímavou chůzi a všímavý pohyb.
**„Jsem ospalá a při cvičení usínám.“**
   Usnout při cvičení je v pořádku. Netřeba se toho bát! Ospalost se
   objevuje víc při poloze vleže. Zkuste místo toho cvičit ve vzpřímeném
   sedu, případně mít pootevřené či otevřené oči (s pohledem uvolněně
   sklopeným šikmo dolů před sebe).
**„Nezvládám to“ či „Nedělám to dobře.“**
   Myšlenky tohoto typu jsou zcela normální — začínáme pochybovat o sobě
   a své schopnosti všímavost cvičit. Zkuste zlehka tyto myšlenky
   zaznamenat, se zvídavostí a laskavostí (*„Helemese, už zase přišlo
   tohle pochybování.“*). Připomínejte si, že není nic takového jako
   cvičit „správně“ či „špatně“. Je jen provádění cvičení a zjistit, co
   přijde. Pokud se vaše mysl hodně toulá či je pro vás těžké zaměřit
   pozornost, je to zcela v pořádku a normální.
**„Necítím se o nic lépe. Co je to se mnou?“**
   Při cvičení je běžné cítit touhu, abychom se cítili lépe, či se
   soudit za to, že se cítíme tak, jak se cítíme. Zkuste se na chviličku
   zastavit a vzít na vědomí tuto touhu se cítit jinak (*„Páni, teď
   vidím, jak sama sebe dostávám pod tlak, když se chci cítit jinak, než
   se cítím.“*). Jaké by bylo dovolit si cítit se v tuto chvíli právě
   tak, jak se cítíte? Cvičení všímavosti zahrnuje kultivaci přijímání k
   naší prožívané zkušenosti — nejde o vytváření tlaku na sebe, abychom
   se cítili jinak či lépe.
**„Pořád na cvičení zapomínám.“**
   Je úplně normální a v pořádku na cvičení zapomenout či mít období,
   kdy jsme zaneprázdněni či nás něco od cvičení odtáhne. To se děje nám
   všem. I pokud jste zmeškali několik dní či týdnů cvičení, kdykoliv se
   můžete ke cvičení vrátit a pokračovat. Důležité je mít vnitřní
   závazek k pravidelnému cvičení v dlouhém časovém horizontu a ke
   cvičení se vracet znova a znova. Připomeňte si, že na cvičení
   všímavosti nemusíte ze svého dne ukrojit obrovské porce času. I kdyby
   to bylo 5 či 10 minut denně, dlouhodobě to přinese užitek. Dělat malé
   cvičení každý den je jako každý den mozek „dobíjet“, aby zůstal silný
   a zdravý. Můžete si také nastavit alarm na telefonu, aby vám cvičení
   připomenul.

Moje motivace ke cvičení 🖉
==========================

Jaké jsou vaše osobní motivace ke cvičení všímavosti? Zaškrtněte některé
z uvedených možností, případně dopište své vlastní osobní motivy.

-  Zotavení ze závislosti je pro mě důležité.

-  Péče o sebe je důležitou součástí mého života.

-  Chci posílit svou schopnost zvládání stresu v životě.

-  Rád zkouším nové věci.

-  Je pro mě důležité, že všímavost je podepřená výzkumem.

-  Uvědomuji si, že ostatním všímavost v zotavení pomohla.

-  Chci se naučit účinné strategie zvládání životních situací.

-  Svého mentálního zdraví si cením minimálně tak jako tělesného.

-  Chci žít zdravý a vyvážený život.

-  ... ... ... ... ... ... ...

-  ... ... ... ... ... ... ...

-  ... ... ... ... ... ... ...
